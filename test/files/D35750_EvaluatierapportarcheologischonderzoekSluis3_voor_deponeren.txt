Evaluatierapport archeologisch onderzoek Sluis-Schoondijke-Technopark In dit rapport worden de voorlopige resultaten besproken van het archeologische onderzoek in de gemeente Sluis , locatie Schoondijke-technopark . 
Daarnaast wordt een aanzet gegeven hoe het onderzoekstraject verder kan lopen . 
Na overleg tussen ADC Archeoprojecten , het bevoegd gezag ( de gemeente Sluis , bijgestaan door drs . R. Van Dierendonck , provinciaal archeoloog Zeeland of diens vervanger ) en de opdrachtgever ( gemeente Sluis ) , wordt een begin gemaakt met uitwerking en rapportage van het onderzoek . 
1 . 
Inleiding Omwille van een uitbreiding van de industriezone Technopark en de daarmee gepaard gaande grondverstoringen , was archeologisch onderzoek noodzakelijk . 
Het archeologisch onderzoek in november 2005 maakt deel uit van een reeds langer lopend traject . 
Vooronderzoeken door RAAP uit Amsterdam , door ADC ArcheoProjecten en het VNCproject toonden aan dat zich in een deel van het terrein goed bewaarde archeologische resten bevinden van een omwalde hofstede ( `` hofstede metten walle , singhelen ende bogaerde '' ) die tijdens de Tachtigjarige Oorlog in 1583/1585 door militaire inundaties verdronk . 
Concreet zijn tijdens het proefsleuvenonderzoek resten gevonden van een middeleeuws bakstenen gebouw.Het definitief archeologisch onderzoek ( DAO ) , waarvan het evaluatierapport hier voorligt , moest hoofdzakelijk de resten van dit gebouw blootleggen en eventuele omringende structuren in kaart brengen . 
Daarnaast waren er nog andere vraagstellingen in verband met geomorfologie , datering , … In samenspraak met opdrachtgever en bevoegd gezag werd een selectie gemaakt van het te onderzoeken terrein . 
Dit terrein situeert zich rondom de muurresten die tijdens het vooronderzoek zijn blootgelegd . 
2 . 
Voorlopige archeologische resultaten Het archeologisch veldonderzoek duurde zeventien werkdagen en is uitgevoerd door ADC ArcheoProjecten uit Amersfoort in samenwerking met onderzoekers van het wetenschappelijk onderzoeksproject ‘ Verdwenen cultuurlandschappen in het grensgebied van Vlaanderen en Nederland ’ . 
De aanwezigheid van een ‘ hofstede metten walle , singhelen… ’ , zoals vermeld in de historische bronnen , kon tijdens het archeologisch onderzoek worden bevestigd . 
De aangetroffen laatmiddeleeuwse site is minstens tweeledig : we kunnen een opperhof- en een neerhofstructuur onderscheiden die beiden volledig door een grachtstructuur worden omgeven . 
In de archeologische literatuur spreekt men van ‘ site met walgracht ’ of moated site . 
Door omstandigheden van de stand van onderzoek , werd het archeologisch onderzoek voornamelijk gericht op het neerhof . 
Tijdens de werkzaamheden rees het besef dat de hoofdbewoning nog niet werd aangesneden . 
Daarom moesten aan het einde van de werken de werkputten noodzakelijkerwijs worden uitgebreid , zodat bijkomend onderzoek kon worden verricht . 
Het archeologisch onderzoek verliep de laatste week vrij moeizaam door overvloedige regenval . 
Daardoor zijn niet alle facetten van de site even grondig bestudeerd . 
Toch kunnen we terugkijken op een erg geslaagde onderzoekscampagne , waarvan de resultaten een nieuw en/ of genuanceerd licht werpen op het middeleeuwse landschapsbeeld en de bewoning in westelijk Zeeuws-Vlaanderen en de bewoning nabij de middeleeuwse dorpskom van Schoondijke in het bijzonder . 
Op het ‘ neerhof ’ of het erf worden over het algemeen gezien allerlei bedrijfsactiviteiten gehouden . 
Dat weten we uit de studie van enkele vergelijkbare sites in o.m . Vlaanderen en Holland . 
De sporen waren hier evenwel niet erg overvloedig en duiden erop dat de activiteit beperkt was tot enkele specifieke bezigheden . 
Er werd een bakstenen fundering van een lang en smal gebouw aangetroffen ( ca . 
25 x 7 meter ) . 
De bouwdatum mogen we wellicht eind 15de of in de loop van de 16de eeuw situeren . 
De fundamenten van de westmuur zijn gebouwd op de vullingen van een oudere greppelstructuur , die noord-zuid georienteerd door het grootste deel van het erf liep . 
De studie van het vondstmateriaal uit die contexten zal hierover meer duidelijkheid scheppen . 
Er zijn geen deur- of vensteropeningen opgemerkt , wat waarschijnlijk te wijten is aan de bewaringstoestand ter hoogte van de funderingen . 
Enkel van de zuidelijke en oostelijke muur van het gebouw kon worden opgemaakt dat het opstaande muurwerk uit baksteen was opgetrokken : bijna het volledige muurwerk was aan deze zijden als een kaartenhuisje uit elkaar gevallen en lag nog in verband in situ aan de buitenkant van het gebouw . 
De hoogte van dit muurwerk werd minstens op 1.80-2.00 meter berekend . 
Over de andere zijden van het bouwwerk is niets met zekerheid bekend , doch het weinige bouwpuin duidt erop dat deze waarschijnlijk uit hout en leem bestonden . 
Aangezien dit gedeelte boven de grondwaterspiegel watertafel is gelegen , kunnen we er in dat geval van uit gaan dat elk spoor hiervan verdwenen is . 
Het beperkte aantal teruggevonden daktegels laat ons vermoeden dat het dak grotendeels met riet , stro en/of hout was gedekt . 
Ook hiervan werd geen enkel verder spoor aangetroffen . 
Het staat buiten kijf dat er bouwkundig weinig aandacht werd besteed door de bouwheer : het bouwwerk werd slecht gefundeerd en er ging weinig belangstelling naar de soliditeit en de afwerking van het metselwerk , dat overigens volledig met herbruikmateriaal werd opgetrokken . 
Dat lijkt niet zo verwonderlijk , want het gebouw was hoogstwaarschijnlijk in gebruik geweest als stalling . 
Daar wijst vooral het hoge fosfaatgehalte rondom en binnen het gebouw op . 
Ook de ruimte-indeling met smalle tussenmuren neigen tot deze interpretatie . 
Een aantal elementen ( onder andere de vondst van twee paardenskeletten ) doen ons zelfs vermoeden dat het om een paardenstalling zou kunnen gaan , doch verder onderzoek van de botten en van een chemisch monster ( zie verder ) is aangewezen . 
Rondom het gebouw was het erf gedeeltelijk verhard door een bakstenen rondgang of pad . 
Op een aantal plaatsen vonden we een pad terug waar de bakstenen op de lange zijde werden gelegd , de overige delen werden verhard met steengruis . 
Op de rest van het neerhof werd geen enkel spoor van verharding opgemerkt . 
Er werden ook twee kuilen aangetroffen met een paardenbegraving in anatomisch verband en enkele circulaire sporen die mogelijk wijzen op een hooiopper . 
Enkele andere sporen zijn vooralsnog onduidelijk . 
Eén van de ‘ paardengraven ’ bevond zich onder de resten van het bakstenen gebouw . 
We gaan er dan ook van uit dat dit ene skelet alleszins ouder is dan de aanleg van het gebouw . 
Ten westen van het opgegraven neerhof kunnen we hoogstwaarschijnlijk het opperhof of ‘ wooneiland ’ situeren . 
Opper- en neerhof worden gescheiden door een brede gracht . 
Aan de zijde van het vermoedelijke ‘ wooneiland ’ werd een imposante muur van één meter breed aangetroffen . 
De muur was enkele tientallen meters lang . 
Het metselwerk was gefundeerd in het pleistoceen zand , dwars door het bovenliggende veen en de oudere mariene kleiafzettingen . 
Een aantal elementen laten toe om de bakstenen muur ten vroegste op het einde van de 13de of in het begin van de 14de eeuw te plaatsen , al kan het ook veel later gedateerd worden . 
De studie van het vondstmateriaal uit de aanpalende gracht kan de datering evenwel nog verfijnen . 
Op de bodem van die gracht werden grote muurfragmenten en veel daktegels aangetroffen die wellicht afkomstig waren van het hoger opgaande metselwerk . 
Naderhand slibde de gracht langzaam dicht . 
Dit alles wijst eerder op een voortijdige afbraak op het ‘ wooneiland ’ , waar een ( bak ) stenen gebouw en/of woontoren met aanhorigheden moet verwacht worden . 
Of we met dit solide metselwerk al een deel van die woning hebben aangesneden of niet , blijft zonder verder veldonderzoek onduidelijk . 
Mogelijk gaat het ook om een voorstuk of weermuur . 
Aan de binnenzijde werden overigens nog middeleeuwse ophogingslagen vastgesteld , wat jammer genoeg niet verder onderzocht kon worden . 
Historische bronnen uit het midden van de 16de eeuw geven aan dat de site hoogstwaarschijnlijk in verband kan gebracht worden met een eigendom van een adellijke familie uit het Land van Aalst . 
Op 5 verschillende plaatsen werden de grachten rondom het neerhof aangesneden . 
Vermoedelijk sluit deze in het noordoostelijk deel aan bij een watergang of oude restgeul . 
Het gaat wellicht om een natte gracht , die uitgegraven werd in het veen en de bovenliggende kleiafzettingen ( dus tot op het Pleistoceen zand ) . 
Plaatselijk snijdt de grachtstructuur dwars door de zandige afzettingen van een oudere getijdengeul , die op het ogenblik van de vastgestelde bewoning niet meer aanwezig was . 
De gracht heeft een ‘ getrapt ’ profiel met vlakke bodem . 
De breedte en de diepte variëren , maar werden grosso modo op ca . 
10-14 m breed en 2,5-3 meter diep vastgesteld . 
Op één plaats werd een verbreding waargenomen , wat mogelijk een drinkpoel is geweest . 
Die ‘ drinkpoel ’ liep bijna tot tegen de westmuur van de stalling . 
Uit de grachtvullingen werd heel wat materiaal verzameld : aardewerk , plaatselijk ook bouwpuin ( baksteen , kalkmortel , daktegels en wat natuurstenen elementen ) , metalen voorwerpen , glas , leder en dierlijke resten . 
De vullingen van deze grachten kunnen we voorlopig in de 14de-16de eeuw situeren . 
Verdere studie van het vondstmateriaal moet meer gegevens opleveren . 
De functie van de gracht is niet helemaal duidelijk en dat is overigens bij elke site van dien aard het geval . 
Analoog met de andere voorbeelden kan ook hier wellicht gesteld worden dat de symbolische statuswaarde de meest waarschijnlijke verklaring is geweest voor de aanwezigheid van de grachten . 
Uiteraard kunnen die grachten multifunctioneel worden aangewend : drinkwater voor veeteelt , eenden- of visvijver , waterreserves in geval van brand , etc… . 
De Zuidelijke Nederlanden waren op het einde van de 16de eeuw in de greep van de Spanjaarden en men trachtte dan ook het oprukkende Spaanse leger tot staan te brengen . 
Omstreeks 1583/1585 werden daarom de naburige dijken doorgestoken en werden sluizen open gezet door de Staatsen ( het gezag van de Noordelijke Nederlanden ) . 
De gevolgen waren grootschalig : grote delen van het grensgebied zouden onder water komen te staan . 
Die periode van inundatie blijft niet onopgemerkt en laat sporen achter in de bodem : het middeleeuwse landschap werd bedekt door sedimenten van klei en zand , wat erop wijst dat er getijdenwerking was opgetreden . 
Ook deze site werd hiervan niet gespaard : bovenop het middeleeuwse ( of laat 16de-eeuwse ) oppervlak kon over het gehele areaal een natuurlijk licht grijsbruin sedimentatiepakket worden waargenomen , wat de site heeft afgedekt en gevrijwaard van verdere destructie . 
Die sedimentatie werd afgezet vanuit enkele oude watergangen in de directe nabijheid van de site , die gedurende de inundatie-periode terug onder getijdeninvloed stonden . 
Er zijn echter verschillende aanwijzingen die de opgave van de site niet gedurende de inundatieperiode op het einde van de 16de eeuw , maar reeds vóór de Tachtigjarige Oorlog plaatsen . 
In eerste plaats zijn geen gebruiksvoorwerpen aangetroffen op het erf of in de stal , wat erop kan wijzen dat de bewoners het hebben meegenomen bij het naderende onheil . 
Doch omdat dit areaal geen woonfunctie bevat , hoeft dit ook niet zo verwonderlijk te zijn . 
Het sedimentatiepakket dekt de middeleeuwse site en het bovenliggende bouwpuin af , doch merkwaardig genoeg zijn er delen van de bakstenen fundamenten volledig verdwenen . 
Waarschijnlijk zijn zij niet verwoest door de kracht van het water . 
We vermoeden dat zij nog voor de inundaties zijn uitgebroken , om elders een gebouw op te trekken of te herstellen . 
Wanneer de sedimentatie hier precies een aanvang nam , is moeilijk of niet uit te maken . 
Dit was mogelijk al omstreeks 1583/1585 , maar het kan ook wat later geweest zijn . 
Het overstromingspakket varieert van dikte ( enkele centimeters tot meer dan één meter ) . 
Feit is dat de sedimentatie omstreeks het midden van de 17de eeuw al afgezet moet zijn , daar men in 1651-52 octrooi verkreeg om de nieuwe Generale-Prins-Willempolder aan te leggen en aldus het gebied droog te leggen . 
Kort nadien worden de eerste boerderijen opgebouwd en wordt het aanpalende dorp Schoondijke heropgebouwd . 
Ter voorbereiding van dit evaluatierapport is reeds begonnen met het verwerken van het vondstmateriaal : de vondsten zijn gewassen , gedroogd en geïnventariseerd . 
Verder zijn de tekeningen gecontroleerd en gedigitaliseerd ; foto ’ s zijn genummerd en sporenlijsten ingevuld . 
3. verder verloop van het onderzoekstraject 3.1 Paleo-ecologie , geomorfologie , … Enkele essentiële ecologische , geomorfologische en archeologische vragen binnen dit archeologisch onderzoek , kunnen eventueel beantwoord worden met behulp van monsters die tijdens het veldwerk zijn genomen . 
Conform het PvE en de offerte heeft overleg plaats gevonden waarbij archeologische , palynologische en fysisch geografische aspecten zijn samen gebracht . 
Besloten is hetvolgende voor onderzoek aan te bevelen : - Van één kuil , spoor 59 , wordt een AMS-datering gevraagd . 
Verder worden de macroresten onderzocht . 
Indien een AMS-datering technisch niet haalbaar is , kan eventueel houtskool gedateerd worden met een C14-datering . 
Voor de datering van de geul , die onder de vindplaats is opgemerkt , wordt 1 AMS-datering gevraagd . 
De gracht rondom de vindplaats dient grondig bestudeerd te worden om meer te weten over de datering van verschillende gebruiksfases , het milieu en economische vraagstellingen . 
Daartoe zal een boormonster in een afgesloten PVC-buis onderzocht worden . 
Het soort onderzoek hangt sterk af van de staat waarin de gracht zich binnen dit gesloten monster bevindt . 
Blijkt de gracht gelamineerd te zijn , dan dienen naar gelang het aantal lagen maximaal 3 AMS-dateringen te worden genomen . 
Deze dateringen zijn van essentieel belang om verschillende gebruiksfases van de site te kunnen duiden in de tijd . 
Ook worden dan , afhankelijk van het aantal lagen en de kwaliteit ( textuur , dikte , … ) pollenmonsters genomen . 
Blijkt de gracht niet gelamineerd te zijn en is er dus geen duidelijk onderscheid tussen verschillende gebruiksfases , dan kunnen meerdere pollenmonsters genomen worden om meer te weten te komen over het leefmilieu . 
- Tensotte is tijdens het onderzoek een monster genomen van een vegetatiehorizont , die waarschijnlijk ouder is dan de paleosol waarin het neerhof zich bevindt . 
Omwille van dateringsvraagstukken , stellen wij voor dit monster door middel van C14 of AMS te dateren . 
Afwijkend van de oorspronkelijke offerte vragen we de analyse van een chemisch monster ( vondstnummer 26 en/of 27 ) , genomen binnen de ‘ schuur ’ . 
Dit monster kan inzicht verschaffen over het gebruik van deze stal . 
Concreet verwachten we sporen van fosfaat terug te vinden . 
3.2 Archeozoölogie Tijdens het archeologisch onderzoek is ook heel wat dierlijk botmateriaal verzameld . 
Het gros van dit materiaal komt uit 2 ‘ paardengraven ’ . 
Volgens het PvE mogen maximaal 4 gesloten contexten met verschillende datering uitgewerkt worden . 
Uit de 385 gevonden botten selecteerden we botten uit verschillende contexten . 
Het gaat om botmateriaal uit de gracht ( spoor 54 ; vondstnummers 43 , 48 en 54 ; samen 38 botten ) en uit de twee ‘ paardengraven ’ ( sporen 503 en 24 ; vondstnummers 69 en 60 ; ongeveer 300 ( schatting ) + 26 botjes ) . 
Het geselecteerde bot is van wezenlijk belang om enkele economische en ecologische vraagstellingen te kunnen beantwoorden , zoals geformuleerd in het PvE ( ad3.4 ) . 
Dit materiaal ( samen ongeveer 364 botten ) wordt door een extern gespecialiseerd bedrijf bestudeerd . 
3.3 Aardewerk We bevelen aan dat al het aardewerk ( 401 stuks ) wordt onderzocht . 
De analyse én rapportage wordt uitgevoerd door een materiaalspecialist van ADC Archeoprojecten . 
Dit zal 6 dagen in beslag nemen . 
3.4 Metaal Het aantal metalen voorwerpen , verzameld tijdens het archeologisch veldwerk , bleef beperkt . 
Het gros van deze 62 metalen voorwerpen is afkomstig uit de sloot . 
We stellen voor dat het metaal gescand wordt en dat enkel de specials onderzocht worden . 
Op deze manier komen spijkers , gecorrodeerde metaalbrokken en andere weinig archeologisch waardevolle voorwerpen niet in een duur onderzoek terecht . 
Voor de scan van het hele pakket metaalvondsten en de analyse en rapportage van de weerhouden stuks metaal trekken we drie dagen uit . 
Conservering van eventuele belangrijke vondsten , wordt in overleg met de opdrachtgever besloten . 
3.5 Leer Uit de gracht is 1 stuk leer verzameld . 
We stellen voor om dit voorwerp te laten onderzoeken en rapporteren door een materiaalspecialist . 
Aan dit onderzoek en de rapportage besteedt een materiaalspecialist een halve dag . 
3.6 Keramische voorwerpen , bouwmateriaal en natuursteen Tijdens het onderzoek zijn enkele natuurstenen bouwfragmenten verzameld . 
Het overgrote deel van het bouwmateriaal is opgemerkt in de gracht . 
Daar zijn tientallen fragmenten verzameld van dakpannen . 
Deze zijn waarschijnlijk afkomstig van een gebouw of constructie aan de westzijde van de gracht . 
Overeenkomstig de offerte worden deze zaken bestudeerd door een specialist van het VNC-project . 
Gezien de beperkte hoeveelheid natuursteen en de grote hoeveelheid bouwmateriaal hebben we de uitwerkingstijd van beide vondstcategorieën onderling herverdeeld . 
