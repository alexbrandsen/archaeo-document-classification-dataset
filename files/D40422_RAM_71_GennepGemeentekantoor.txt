71 Archeologisch onderzoek op het Ellen Hoffmanplein ( Gemeente­ kantoor ) in Gennep ( 1996 ) M. Spanjer Archeologisch onderzoek op het Ellen Hoffmanplein ( Gemeente­ kantoor ) in Gennep ( 1996 ) Amersfoort 1999 colofon ROB Rapportages Archeologische Monumentenzorg Archeologisch onderzoek op het Ellen Hoffmanplein ( Gemeentekantoor ) in Gennep ( 1996 ) Auteur : M. Spanjer Redactie : A. Mennens Eindredactie : M. Alkemade , A. Steendijk In opdracht van de gemeente Gennep Omslagontwerp : I. Jansen , Amersfoort Opmaak : M. Limburg-Tiemeijer Fotografie : J. Wessels , Gennep Druk binnenwerk : Print X-Press , Amersfoort Druk omslag : Stampij , Amersfoort © ROB , Amersfoort 1999 ISSN 1383 - 5025 ISBN 90-73104-98-x Rijksdienst voor het Oudheidkundig Bodemonderzoek Postbus 1600 3800 BP Amersfoort inhoudsopgave 1 inleiding 7 2 eerder onderzoek 8 3 onderzoeksvragen 9 4 methode 9 5 resultaten 5.1 Grondsporen 5.2 Kelders en putten 5.3 Het onderzoek in een breder kader 10 10 11 14 6 opmerkingen naar aanleiding van het veldwerk 15 7 conclusies 8 samenvatting literatuur  15 16 17 Afb . 
1 Locatie van het onderzoeksgebied . 
Afb . 
2 Achttiende-eeuwse schotel uit Gennep . 
1 inleiding Door de jaren heen is er in de gemeente Gennep ( L ) veel archeologisch onderzoek uitgevoerd . 
Het hier besproken onderzoek op het Ellen Hoffmanplein , direct naast het nieuwe Gemeentekantoor van de gemeente Gennep , is er dus één uit een lange reeks ( afb . 
1 ) . 
Gennep is op dit moment één van de archeologisch best- onderzochte gemeenten langs de Maas en in Limburg . 
Het onderzoek dat tot nu toe werd uitgevoerd heeft echter nog steeds niet alle vragen over de bewoningsgeschiedenis van Gennep kunnen beantwoorden . 
Voor de periode vóór 1597 is archeologisch onderzoek de enige bron van informatie . 
In dat jaar werd namelijk het gehele gemeentearchief vernietigd door een stadsbrand . 
Het is dan ook verheugend om te zien hoe de gemeente Gennep omgaat met haar belangrijkste historische bron : het archeologische bodemarchief . 
De zorg voor dit archief krijgt gestalte door beschermende maatregelen en , waar deze niet mogelijk zijn , door archeologisch onderzoek . 
Toen de gemeente Gennep plannen maakte voor de directe omgeving van het nieuwe Gemeentekantoor werd het dan ook snel duidelijk dat hier een kans lag om nader archeologisch onderzoek te verrichten . 
De locatie bevindt zich in het noordelijke deel van de stad Gennep , waar in het verleden meer onderzoek heeft plaatsgevonden . 
Verder sluit het onderzoek direct aan bij de opgraving die in 1992 werd uitgevoerd , voorafgaand aan de sloop van het oude Gemeentekantoor . 
Onderzoek op deze locatie zou mogelijk meer duidelijkheid kunnen geven over het grote gebouw - mogelijk het oudste stadhuis van Gennep - en over de vroeg­ middeleeuwse bebouwing rond de St. Martinuskerk . 
Na een positief advies van de archeologische begeleidingscommissie van de gemeente Gennep en goed­ keuring van het onderzoeksvoorstel door de commissie B & O ( Behoud en Onderzoek ) van de Rijksdienst voor het Oudheidkundig Bodemonderzoek ( ROB ) kon het onderzoek van start gaan . 
Het onderzoek werd mogelijk gemaakt door bijdragen van de gemeente Gennep , de provincie Limburg en de ROB . 
De technische leiding van de opgraving was in handen van R. Machiels , geassisteerd door K. Fuchs . 
De dagelijkse weten­ schap­pelijke leiding was in handen van M. Spanjer . 
De uitvoering van de opgraving werd mede mogelijk gemaakt door P. Toonen , die optrad als contact­ persoon bij de gemeente Gennep , en de amateur-archeologen H. Jaspers en J. Wessels . 
Het veldwerk werd uitgevoerd in de periode van 24 oktober tot 18 november 1996 . 
De rapportage en uitwerking werden voltooid op 15 september 1997 . 
De vondsten die bij de opgraving werden gedaan zijn opgeslagen in het vondstendepot van de ROB . 
Na afronding van het onderzoek zullen zij worden overgedragen aan het Provinciaal Depot voor Bodemvondsten van de provincie Limburg in Maastricht . 
De documentatie bevindt zich in het archief van de ROB . 
Administratieve gegevens van de vindplaats : ROB objectnaam ROB objectcode ( CAA ) Centrum coördinaten 7 Gennep Gemeentekantoor/Ellen Hoffmanplein 46B-119Z 195.150/412.700 2 1 2 3 4 5 Schotten 1992 . 
Glazema 1948 . 
Mars 1991 . 
Schotten 1995 . 
Heidinga & Offenberg 1992. eerder onderzoek In 1992 werd op het binnenterrein van het voormalige Stadskantoor een opgraving uitgevoerd door de ROB.1 De opgravingsputten lagen op de plaats waar tegenwoordig het nieuwe Gemeentekantoor staat . 
Bij deze opgraving kwamen sporen en muurresten aan het licht die dateren uit de periode tussen AD 500 en 1600 . 
Er werd ook een aantal fragmenten neolithisch aardewerk gevonden , afkomstig uit de zgn . 
Vlaardingen-cultuur . 
Met name de grondsporen uit de vroege Middeleeuwen waren opmerkelijk : ze leken het vermoeden te bevestigen dat het gebied rond de St. Lambertuskerk in deze periode bewoond was geweest . 
Ook bij eerdere opgravingen waren er in dit deel van Gennep sporen en vondsten uit de Merovingische en Karolingische periode gedaan . 
Zo werd bijvoorbeeld in 1946 archeologisch onderzoek uitgevoerd in de zwaar beschadigde St. Lambertuskerk , waarbij overblijfselen van twee houten voorgangers van de huidige kerk werden aangetroffen . 
De oudste van deze twee kon gedateerd worden in de Karolingische periode.2 Van de St. Lambertuskerk is op dit moment alleen nog de toren aan de noordzijde van de Torenstraat over . 
De afstand tussen de locatie van de Karolingische kerk en de huidige opgraving op het Ellen Hoffman­ plein bedraagt ca . 
125 m. Bij het onderzoek dat in 1988 ten westen van de Doelenstraat plaatsvond , werden geen sporen uit de vroege Middeleeuwen gevonden . 
De bewoning begon hier in de dertiende eeuw , maar tijdens het onderzoek lag het accent op de achttiendeeeuwse pottenbakkerij die zich hier bevond.3 Verder werden er sporen uit de late Middeleeuwen en resten van de stadsmuur ontdekt . 
Tussen het Melkstraatje en de oude stadsmuur werd in 1993 een kleine opgraving uitgevoerd . 
De meest opvallende resultaten daarvan waren de tracering van een deel van de gracht , en de vondst van een huisplattegrond uit de zesde eeuw . 
Verder werden er verschillende paalsporen gevonden die mogelijk uit de vroege Middeleeuwen dateren . 
De opgraving lag vrij dicht bij de plaats van de voormalige St. Lambertus­ kerk en ruim 150 m ten noorden van het huidige onderzoeksterrein aan het Ellen Hoffmanplein . 
Twee eerdere onderzoeken zijn in dit verband het vermelden waard . 
In 1995 werd een onderzoek verricht aan de Nieuwstraat . 
De vondst van Merovingisch aardewerk en paalsporen uit de Karolingische tijd duiden er op dat hier , of in de onmiddellijke omgeving , sprake is geweest van bewoning in de vroege Middeleeuwen.4 Het grafveld dat mogelijk bij deze nederzetting hoorde werd in 1994 gedeeltelijk opgegraven . 
Op de locatie aan de Touwslagersgroes werden 110 graven uit de vijfde , zesde en zevende eeuw ontdekt . 
Tijdens de eerste fase kan het grafveld gebruikt zijn door de bewoners van de vijfde-eeuwse neder­ zetting aan de Maaskemp.5 Enkele van deze opgravingen leverden ook bouwfragmenten en aardewerk op uit de Romeinse tijd . 
Het is echter niet geheel duidelijk waar de bewoning uit de Romeinse periode moet worden gelokaliseerd . 
Er is uit deze periode wel een grafveld in de kern van Gennep bekend : in 1953 werden onder de St. Martinus­ kerk namelijk graven gevonden uit de tweede eeuw n.Chr . 
Het is echter niet duidelijk waar een bijbehorende nederzetting uit de Romeinse periode moet worden gezocht . 
Tot op heden is het nog niet mogelijk om een duidelijk beeld te geven van de bewoning in de kern van Gennep gedurende de Romeinse tijd en de Middel­ eeuwen . 
In het gebied waar de Maas en de Niers bij elkaar komen bevinden zich een aantal zandkoppen die in het verleden bewoond zijn geweest . 
Het gaat daarbij met name om de zandkoppen van de Maaskemp en de stad Gennep zelf . 
De opgravingen van de laatste jaren hebben duidelijk gemaakt dat deze verhogingen in het landschap in ieder geval in de vroege Middeleeuwen bewoond zijn geweest , en wellicht ook al in de Romeinse tijd . 
Het is echter nog niet mogelijk om de veranderingen in de bewoning exact in kaart te brengen . 
Om deze reden werd de mogelijkheid voor onderzoek naast het Gemeentekantoor als potentieel zeer interessant beschouwd . 
8 3 onderzoeksvragen Zoals hierboven werd aangegeven is het tot op heden nog niet goed mogelijk geweest om een duidelijk beeld te geven van de Romeinse en middeleeuwse bewoning in de kern van de stad Gennep . 
De opgraving aan het Ellen Hoffman­ plein bood echter een goede kans om de resultaten van de opgravingen uit 1988 en 1992 verder uit te werken . 
De onderzoeksvragen richtten zich dan ook op mogelijke sporen van de zo bekende Gennepse pottenbakkerijen en op aanwijzingen die een verklaring zouden kunnen geven voor de aanwezigheid van de grote bakstenen fundering juist ten noorden van het huidige onderzoeksgebied . 
Op basis hiervan werden dan ook de volgende vragen geformuleerd . 
1 Zijn er op deze locatie nog grondsporen ? 
En als deze sporen bij de sloop van het oude Gemeentekantoor ( voorheen een klooster ) verloren zijn gegaan , bieden de vondsten dan misschien een aanwijzing voor de datering ? 
2 Is deze locatie in de Romeinse periode bewoond geweest ? 
3 Is deze locatie in de vroege Middeleeuwen bewoond geweest ? 
4 Zijn er sporen die duiden op activiteiten van pottenbakkers ( ovens , afvalkuilen , etc . ) ? 
5 Wat was de functie van het gebouw met de zware fundamenten ? 
Ondanks dat daarvoor duidelijke bewijzen ontbreken wordt vaak gedacht dat het hier de restanten betreft van het eerste stadhuis van Gennep , dat in 1597 door brand werd verwoest . 
4 methode De zuidvleugel van het oude Gemeentekantoor ( voorheen het klooster van de Zusters van Liefde ) lag middenin de geplande opgravingsput ( afb . 
3 ) . 
Bij de sloop van het gebouw werd duidelijk dat dit deel van het gebouw ondiep gefun­ deerd was . 
Derhalve werd verwacht dat onder de door de sloop omgewoelde grond nog een goed leesbaar vlak aanwezig zou zijn . 
Het niveau van dat vlak zou zich ongeveer op dezelfde hoogte moeten bevinden als de vlakken 2 en 3 van de opgraving van 1992 , dat wil zeggen op ca . 
12,00 m NAP . 
Ten noorden en zuiden van het ‘ sloopgat ’ zou in de rest van de opgravingsput moeten worden onderzocht of daar op een hoger niveau nog wel grondsporen aanwezig waren . 
Dat laatste bleek jammer genoeg niet uitvoerbaar , omdat de bovenste 70-100 cm grond vervuild bleek te zijn en afgevoerd moest worden voordat het onderzoek van start kon gaan . 
Afb . 
3 Overzicht van de opgravingsput . 
9 Na de start van het onderzoek werd al snel duidelijk dat het niet raadzaam was om de geplande tweede opgravingsput open te leggen . 
Ten eerste bleek de bodem in een groot deel van deze put verstoord te zijn door de sloop van de archief­ kelder onder de oostvleugel van het oude Gemeentekantoor . 
Ten tweede zou het zojuist aangelegde parkeerterrein daarvoor moeten worden opgebroken . 
De extra kosten die de aanleg van deze put met zich mee zou hebben gebracht , wogen niet op tegen de waarschijnlijk geringe hoeveelheid informatie die deze ( kleine ) put zou kunnen opleveren . 
Het is de bedoeling dat er voor aanvang van de nieuwbouw wel archeologische waarnemingen zullen worden gedaan . 
Na de afvoer van de vervuilde grond werd het eerste vlak aangelegd op een hoogte van 11,95-12,15 m NAP . 
Dit vlak bevatte alleen sporen in de noord­oostelijke hoek van de put . 
Nadat de sporen waren getekend zijn zij ongeveer 10 cm diep doorgespit en werden de vondsten verzameld . 
De rest van vlak 1 was onleesbaar omdat de grond daar verstoord was tijdens de sloop van het gebouw . 
Het tweede vlak , op een hoogte van 11,85-12,05 m NAP , was redelijk intact en bevatte slechts enkele sloopsporen . 
Nadat alle goede grondsporen waren getekend , werden ze gecoupeerd en met de schep uitgeschaafd om de vondsten te verzamelen . 
De aanwezige waterputten en kelders zijn grotendeels met de hand uitgegraven . 
Het was de bedoeling om de vondsten stratigrafisch gescheiden te verzamelen , maar omdat de waterputten en kelders vondstarm bleken te zijn is dat verder niet gebeurd . 
Nadat alle sporen waren afgewerkt werden de laatste en diepste resten van het sloopgat met de machine verwijderd . 
Hierbij werden nog enkele sporen ontdekt die op dezelfde wijze als de grondsporen in vlak 2 zijn afgewerkt . 
5 resultaten 5.1 Grondsporen Tijdens het onderzoek werd een groot aantal paalsporen en ( afval- ) kuilen aangetroffen ( afb . 
4 ) . 
Aan de hand van het aardewerk dat hierin is aangetroffen werd vastgesteld dat de sporen voornamelijk uit de dertiende en veertiende eeuw dateren . 
Het was niet mogelijk om op basis van deze sporen een huisplattegrond ( of een deel daarvan ) te reconstrueren , omdat de palenrijen die werden aangetroffen uit niet meer dan drie à vier palen bestonden . 
In geen van de gevallen gaat het hierbij om de kopse kant van een huis . 
De oriëntatie van de rijen palen lijkt echter wel overeen te komen met de percelering zoals die tot 1946 bestond - namelijk overwegend noordoost-zuidwest . 
Deze richting lijkt Afb . 
4 Deel van het opgravingsvlak met daarin de grondsporen . 
Linksboven is het begin van de kelder zichtbaar . 
10 overeen te komen met de oriëntatie van het veertiende-eeuwse huis dat bij het onderzoek aan de Doelenstraat werd gevonden.6 Waarschijnlijk zijn veel dertiende-/veertiende-eeuwse paalsporen vergraven door de kuilen en sporen uit latere perioden . 
De hoeveelheid sporen en de vondsten uit die periode leveren echter voldoende aanwijzingen voor bewoning op deze plaats . 
Niet alle sporen bevatten dateerbaar vondstmateriaal ; soms was er alleen sprake van kleine stukjes baksteen , die met zekerheid niet Romeins of middeleeuws zijn . 
Een enkel paalspoor leverde aardewerk op dat na 1600 kan worden gedateerd ( en dus na de stadsbrand van 1597 ) . 
Bij het onderzoek aan het Ellen Hoffman­ plein kwamen verder echter geen sporen uit de vijftiende en zestiende eeuw aan het licht . 
Dat is op zich nogal opmerkelijk , omdat deze periode bij het onderzoek aan de Torenstraat juist wel sterk vertegenwoordigd was . 
Tijdens die opgraving werden muurresten , verschillende waterputten , beerputten en vondstmateriaal aangetroffen die mogelijk bij het oudste stadhuis van Gennep hoorden.7 Zo is dan ook het idee ontstaan dat er in de vijftiende en zestiende eeuw een straat of plein heeft gelegen aan de zuidzijde van het vermoedelijke oude stadhuis . 
De veronderstelde aanwezigheid van een openbare ruimte past ook goed in het beeld van een gebouw met een publieke functie . 
Kortom , dit is een mooi voorbeeld van wat ‘ negatieve ’ informatie in de archeologie vermag . 
Ondanks dat men uit het ontbreken van sporen uit de vijftiende en zestiende eeuw op de huidige opgravingslocatie niet zonder meer mag afleiden dat de in 1992 gevonden funderingsresten deel uitmaakten van het eerste stadhuis van Gennep heeft de hypothese wel aan kracht gewonnen . 
Bij aanvang van het onderzoek was de verwachting dat ook op deze locatie aanwijzingen zouden worden gevonden voor pottenbakkersactiviteiten . 
De vondst van een kwart eesttegel in één van de kuilen kan niet als bewijs gezien worden voor de aanwezigheid van een pottenbakkerij . 
Het gaat hier om een losse vondst die hoogstwaarschijnlijk afkomstig is van de pottenbakkerij die in 1988 elders in Gennep werd opgegraven.8 5.2 Kelders en putten 6 Mars 1991 , 19 . 
7 Schotten 1992 . 
8 Mars 1991 . 
Tijdens de opgraving werden drie putten ontdekt - twee van baksteen en een derde van beton ( afb . 
5 ) . 
Gezien de overkoepeling op één van de bakstenen putten lijkt hier te gaan om een beerput . 
Bij de andere twee is het onduidelijk of het gaat om waterputten of om beerputten . 
Alle drie de putten bevatten jong tot zeer jong materiaal dat op zijn vroegst rond 1900 kan worden gedateerd . 
Het jongste materiaal kan tijdens de sloop van het oude Gemeentekantoor in de putten terecht zijn gekomen . 
De twee bakstenen putten zijn waarschijnlijk aangelegd voor het klooster van de Zusters van Liefde . 
Anders dan tijdens het onderzoek op het binnenterrein van het vroegere klooster , later Gemeentekantoor , kunnen deze putten niet worden geassocieerd met de zware funderingen uit de zestiende eeuw op die locatie . 
Behalve de drie putten werden tijdens het onderzoek twee kelders opgegraven . 
De meest westelijke en kleinste kelder was gemaakt van hergebruikte bakstenen met een formaat van 26 x 13 x 6 cm ( afb . 
6 ) . 
Het had een tongewelf dat ruim vóór aanvang van de opgraving was ingestort . 
De afmetingen waren 1,80 x 1,10 x 1,35 m ( lxbxh , binnenkant kelder ) . 
Opvallend was het zeer onhandige , primitieve en steile trapje aan de westzijde - eigenlijk meer een instap dan een trapje . 
Het was verder opmerkelijk dat elke aanwijzing voor een vloer ontbrak . 
Helaas waren de stenen hergebruikt en werd er , op een stukje koper na , geen enkele dateerbare vondst gedaan tijdens het voorzichtig uitgraven van de kelder . 
Het lijkt te gaan om een kleine ijskelder . 
De onhandige trap zou zo kunnen zijn geconstrueerd om een betere isolatie te verkrijgen . 
Het ontbreken van een vloer vereenvoudigde de afvoer van het smeltwater . 
De blokken ijs werden dan niet direct op het zand gelegd maar op een laag stro , wat de isolatie verbeterde en het water niet vasthield . 
Gezien de fragmenten van de gebruikte baksteen moet deze kelder op zijn vroegst in de achttiende eeuw gedateerd worden . 
11 Afb . 
5 Een van de beer- of waterputten die tijdens het onderzoek werden uitgegraven . 
Afb . 
6 De kleinste van de twee aangetroffen kelders . 
Waarschijnlijk gaat het om een ijskelder . 
Afb . 
7 De kelder met de uitbreiding en de nieuwe keldertrap . 
12 Afb . 
8 Achttiende-eeuws aardewerk uit de kelder . 
Ondanks dat de ‘ ijskelder ’ niet exact gedateerd kan worden , lijkt hij bij de kelder te horen die in de uiterste zuidoosthoek van de opgravingsput werd aangetroffen . 
Voor deze ( grotere ) kelder werd dezelfde soort baksteen gebruikt ( afb . 
7 ) . 
De kelder hoorde bij een huis dat aan de Markt heeft gestaan . 
Dit huis raakte zwaar beschadigd bij de gevechten rondom Gennep in 1944 , en werd in 1945 of 1946 gesloopt . 
Dit verklaart ook het recente materiaal dat in de bovenste lagen werd aangetroffen , waaronder een geëmailleerd nummerbordje . 
De grond boven het vloerniveau bevatte alleen een grote hoeveelheid brokjes steenkool . 
Dit materiaal lag vooral tegen de oostmuur onder het nog aanwezige stortgat . 
Bij het weghalen van deze vloer bleek het niet te gaan om één vloer , maar om drie vloerniveaus met daartussen lagen scherp zand . 
In het zand tussen het bovenste en middelste vloerniveau lagen veel scherven Genneper aardewerk . 
Na restauratie door amateur-archeoloog J. Wessels bleek het o.a . te gaan om een grote voorraadpot en twee grote schotels die kunnen worden gedateerd in de eerste helft van de achttiende eeuw ( afb . 
8 ) .9 Gezien het formaat van de stenen van de onderste vloer en de oudste delen van de muren moet deze kelder worden gedateerd in de zeventiende eeuw . 
De aanleg van de bovenste vloer gebeurde gelijk met een verbouwing aan de westzijde . 
Gezien de vele slijtsporen op de schotels zijn ze waarschijnlijk niet voor 1750 onder deze vloer terechtgekomen . 
Daarmee wordt meteen de oudste mogelijke datering voor deze ( bovenste ) vloer gegeven . 
Het huis waar deze vloerniveaus en kelders bij horen is in de loop der tijd meermalen verbouwd . 
Daarbij waren vooral de uitbreiding van de kelder naar achteren toe en de bouw van een nieuwe keldertrap duidelijk zichtbaar . 
Het lijkt erop dat de laatste verbouwing tegelijk met de aanleg van de bovenste vloer is gebeurd . 
De vorm van deze kelder kan zelfs nog worden teruggevonden op oude kadasterkaarten . 
Het huis wordt daar aangeduid als perceel 260 . 
Verder is het huis ook te zien op één van de oudst bekende stadsgezichten van Gennep . 
Ook het stortgat in de oostmuur is daarop zichtbaar . 
Het is duidelijk dat het huis in kwestie na de stadsbrand van 1597 gebouwd is . 
Mogelijk stamt het uit dezelfde periode als het oude stadhuis , maar daarvoor zijn geen duidelijke bewijzen . 
9 Mars 1991 , 109 , 126-7 . 
13 5.3 Het onderzoek in een breder kader Tabel 1 Gennep : schematisch overzicht van de hoeveelheden vondsten/sporen die bij verschillende opgravingen aan het licht kwamen . 
Legenda : - < 10 ; -+ 10-25 ; + 25-100 ; ++ 100 en meer . 
Bij de bestudering van het vondstmateriaal valt vooral op dat aardewerk- en metaalvondsten uit de Romeinse periode en de vroege Middeleeuwen volledig ontbreken . 
Op één scherf uit de midden-Bronstijd na heeft het onderzoek geen materiaal opgeleverd dat vóór 1200 na Chr . dateert . 
De meeste vragen die aan het begin van de opgraving werden gesteld ( zie hfst . 
3 ) kunnen dan ook niet worden beantwoord . 
Het ontbreken van ouder materiaal is niet het gevolg van het afvoeren van de vervuilde bovengrond : in de vulling van de dertiende- en veertiende-eeuwse sporen zou dan op zijn minst enig materiaal uit vroegere perioden als opspit aanwezig moeten zijn . 
Het niveau van de nu aangelegde vlakken komt overeen met het niveau waarop tijdens het onderzoek in 1992 Merovingische sporen zijn aangetroffen . 
In de tabellen 1 en 2 zijn de resultaten van het onderzoek op het Ellen Hoffmanplein vergeleken met de resultaten van eerdere opgravingen in de directe omgeving . 
De tabellen zijn samengesteld aan de hand van mondelinge mededelingen van medewerkers van de verschillende opgravingen . 
Binnen het kader van dit onderzoek was het niet mogelijk om de resultaten en het vondstmateriaal van andere opgravingen aan ene nader onderzoek te onderwerpen . 
De tabellen zijn derhalve niet meer dan een kleine aanzet voor een synthese van alle onderzoeksresultaten uit Gennep - een studie die gezien het aantal onderzoeken en de resultaten zeker gewenst en noodzakelijk is . 
Het huidige onderzoek heeft niet of nauwelijks bijgedragen aan een verdieping opgravingslocatie St. Lambertuskerk St.Martinuskerk Doelenstraat Maaskemp Torenstraat Melkstraatje Touwslagersgroes Nieuwstraat Gemeentekantoor jaar 1946 1953 1988 1989/90 1992 1993 1994 1995 ligging hoog hoog/laag hoog hoog hoog hoog/laag laag hoog Romeins materiaal sporen + + + ++ - Merovingisch materiaal ++ -+ sporen ++ - Karolingisch materiaal + + - + + 1996 hoog - ++ -+ ++ -+ + van de inzichten in de bewoning gedurende de Romeinse tijd in en rond Gennep . 
Het blijft onduidelijk waar de nederzetting zich bevindt die bij het Romeinse grafveld onder de St. Martinuskerk hoort . 
Ook voor de Merovingische periode heeft het onderzoek weinig nieuwe gegevens opgeleverd . 
Vanwege het grafveld dat werd opgegraven aan de Touwslagers­groes bestond het idee dat de bewoning in die periode gezocht zou moeten worden op de hoger gelegen delen tussen de Maas en de Niers . 
De exacte locatie van de Merovingische nederzetting langs de Niers is echter nog niet vastgesteld . 
Vermoedelijk ligt de kern van die nederzetting meer naar het zuidoosten op de dekzandrug langs de Niers . 
Hierbij moet vooral worden gedacht aan de omgeving van de Nieuwstraat . 
De sporen die bij het onderzoek aan de Torenstraat werden aangetroffen lijken te gering in aantal om deel uit te maken van de kern van een dergelijke nederzetting . 
Men moet hier eerder denken aan de periferie van de bewoning . 
De structuren die tijdens de opgraving langs het Melkstraatje zijn aangetroffen , liggen op de flank van de zandkop . 
Omdat de flanken bij hoge waterstanden van de Maas en de Niers regelmatig overstroomden , is het niet waarschijnlijk dat de kern van de nederzetting hier heeft gelegen . 
Wat betreft de Karolingische periode is het duidelijk dat de kerk aan de noordzijde van de dekzandrug lag , en wel onder de huidige St. Lambertuskerk . 
De locatie van de bijbehorende nederzetting is nooit met zekerheid vastgesteld . 
14 Tabel 2 Gennep : gebruik of bewoning van opgegraven locaties in de eerste tien eeuwen n.Chr . 
Legenda : - niet gedurende de hele eeuw gebruikt of bewoond , of datering twijfelachtig of weinig aanwijzingen voor gebruik en/of bewoning ; + duidelijk gebruikt of bewoond . 
Het onderzoek in de Doelenstraat en het Melkstraatje leverde een slechts vrij kleine hoeveelheid vondsten uit deze periode op . 
De hoeveelheid Karolingisch materiaal is eigenlijk nogal beperkt gezien de grootte van het opgegraven areaal aan Doelenstraat . 
Sporen uit de Karolingische periode werden alleen aangetroffen tijdens het onderzoek aan de Nieuwstraat . 
Ook hier lijkt de kern van de vermoedelijke nederzetting zich niet in het noorden , maar meer in het zuidoosten van de dekzandrug langs de Niers te bevinden . 
Mocht dit juist zijn , dan is er in Gennep sprake van een duidelijke scheiding tussen het terrein van de kerk en de nederzetting . 
Algemeen wordt aangenomen dat de kerken in deze periode deel uitmaakten van de nederzetting ; de scheiding van deze elementen zou pas later hebben plaatsgevonden . 
Het bewijs voor de juistheid van deze stelling is op dit moment niet geleverd , maar het is wel een interessante hypothese die meegenomen kan worden in toekomstig onderzoek en bij de zo noodzakelijke uitwerking van ouder onderzoek . 
6 opmerkingen naar aanleiding van het veldwerk opgravingslocatie St. Lambertuskerk St.Martinuskerk Doelenstraat Maaskemp Torenstraat Melkstraatje Touwslagersgroes Nieuwstraat Gemeentekantoor jaar 1946 1953 1988 1989/90 1992 1993 1994 1995 ligging hoog hoog/laag hoog hoog hoog hoog/laag laag hoog 1996 hoog 1e eeuw - 2e eeuw + - - 3e eeuw - - - 4e eeuw - - 5e eeuw + + 6e eeuw - - + + - 7e eeuw - - + + - 8e eeuw + - - 9e eeuw + - - 10e eeuw + - Bij de start van het onderzoek werd het opgravingsteam geconfronteerd met de noodzaak om de bovengrond te laten afvoeren . 
De uitgegraven grond bleek namelijk licht tot middelzwaar verontreinigd en kon niet nogmaals omgezet en teruggeworpen worden . 
Hoewel dat in eerste instantie een tegenvaller leek , bleek het later een gunstige invloed op het onderzoek te hebben gehad . 
Zoals wel vaker bij archeologisch onderzoek in stadskernen was het ook in dit geval moeilijk om alle uitgegraven grond op de locatie zelf vast te houden . 
Vaak moet er met meerdere putten tegelijk worden gewerkt en zal de stort verschillende malen omgezet dienen te worden . 
Dat kon nu bij deze opgraving worden voor­ komen . 
De twee ‘ verloren ’ dagen , die nodig waren om de geroerde bovengrond te verwijderen , werden dan ook later weer ‘ teruggewonnen ’ . 
Men kan er niet vanuit gaan dat bij toekomstig onderzoek in stads- en dorps­ kernen alle vervuilde grond zo gunstig kan worden afgevoerd als in dit geval . 
Het is dan ook aan te raden om zelfs bij een klein onderzoek als dit milieu­ rapportages te betrekken bij de voorbereidingen van de opgravingscampagne . 
7 conclusies De onderzoeksvragen die hierboven ( hfst . 
3 ) zijn geformuleerd kunnen nu als volgt worden beantwoord . 
1 Het onderzoek heeft op deze locatie daadwerkelijk grondsporen aan het licht gebracht . 
Door de sloop van het oude Gemeentekantoor ( voorheen klooster ) zijn er waarschijnlijk wel sporen verstoord of verwijderd , maar slechts op beperkte schaal . 
Behalve sporen zijn er ook mobilia gevonden . 
Zij passen in het beeld dat ook uit de sporen naar voren komt . 
2 Op deze locatie zijn geen sporen of vondsten uit de Romeinse periode 15 aangetroffen . 
Er wordt derhalve verondersteld dat er op deze locatie geen sprake is geweest van bewoning in die periode . 
3 Het onderzoek heeft geen sporen of vondsten uit de vroege Middeleeuwen opgeleverd . 
Net als voor de Romeinse periode moet er ook voor de vroege Middeleeuwen vanuit worden gegaan dat er geen bewoning heeft plaatsgevonden . 
4 Behalve een klein stuk van een eesttegel zijn er geen verdere aanwijzingen voor activiteiten van pottenbakkers op deze locatie . 
De tegel is waarschijnlijk afkomstig uit de pottenbakkerij die in 1998 werd opgegraven . 
Hij vormt zeker geen bewijs voor de aanwezigheid van ovens of afvalkuilen op dit terrein . 
5 Het bleek helaas niet mogelijk om een duidelijk beeld te krijgen van de functie van het gebouw met de zware fundamenten . 
Op basis van de onderzoeks­ resultaten kan alleen worden gesteld dat het waarschijnlijker is geworden dat we hier te maken hebben met het oudste stadhuis dat is afgebrand tijdens de stads­ brand van 1597 . 
Het ontbreken van sporen en mobilia uit de vijftiende en zestiende eeuw is mogelijk een aanwijzing dat zich hier een plein of brede straat heeft bevonden - een mogelijkheid die goed past in de interpretatie van het gebouw als het eerste stadhuis van Gennep . 
Voorts kunnen de volgende conclusies worden getrokken : - de locatie is in de dertiende en/of veertiende eeuw bewoond geweest . 
Het bleek echter niet mogelijk om ( delen van ) huisplattegronden te reconstrueren ; - in de zuidoosthoek van het terrein werd een kelder gevonden van een huis dat hier tot 1944 heeft gestaan . 
De oudste delen zijn gebouwd in de zeventiende eeuw . 
In de tuin van dit huis lag een kleine kelder . 
Het betreft vermoedelijk een ijskelder uit de achttiende eeuw . 
8 samenvatting In opdracht van de gemeente Gennep heeft de Rijksdienst voor het Oudheid­ kundig Bodemonderzoek ( ROB ) een archeologisch onderzoek uitgevoerd op het terrein tegenover de ingang van het Gemeentekantoor , op het Ellen Hoffman­ plein . 
Op het aangrenzende terrein was al eerder , in 1992 , archeologisch onderzoek verricht . 
Daarbij waren o.a . zware fundamenten en waterputten gevonden . 
Het vermoeden bestaat dat het hierbij gaat om een deel van het oudste stadhuis van Gennep . 
Het onderzoek richtte zich ten eerste op de vraag of het hierbij inderdaad resten van het oudste stadhuis betreft . 
Ten tweede werd er gezocht naar sporen van bewoning uit de Romeinse tijd en de vroege Middeleeuwen , en mogelijke overblijfselen van postmiddeleeuwse pottenbakkerijen . 
Tijdens het onderzoek werd een opgravingsput aangelegd met drie vlakken . 
Er zijn geen aanwijzingen gevonden voor bewoning in de Romeinse tijd en de vroege Middeleeuwen of voor de aanwezigheid van pottenbakkerijen uit de Nieuwe tijd . 
Wel werden er sporen van bewoning uit de dertiende en veertiende eeuw gevonden . 
Het ontbreken van vondstmateriaal en sporen uit de vijftiende en zestiende eeuw kan worden verklaard als we aannemen dat zich hier een plein of brede straat heeft bevonden . 
Dit past goed in het beeld van een stadhuis met een openbare ruimte aan de voorzijde . 
Het bleek echter niet mogelijk om een onomstotelijk bewijs te leveren dat het bij de in 1992 gevonden fundamenten gaat om resten van het oudste stadhuis van Gennep . 
Bij de opgraving kwam wel een meerdere malen verbouwde kelder van een huis aan het licht , dat hier van de zeventiende eeuw tot 1944 had gestaan . 
Bij dit huis hoorden ook de resten van een kleine kelder , die mogelijk gebruikt was als ijskelder . 
Verder werden er enkele putten gevonden die waarschijnlijk bij het klooster van de Zusters van Liefde hoorden . 
literatuur 16 Dinter , W.S . 
van , 1995 : Gemeente Gennep onderste boven , archeologische aantekeningen , Gennep . 
Glazema , P. , 1948 : Oudheidkundige opgravingen in door de oorlog verwoeste Limburgse kerken , Publications de la Societé Historique et Archéologique dans la Limbourg 84 , 197-279 . 
Heidinga , H. , & G. Offenberg 1992 : Op zoek naar de vijfde eeuw , Amsterdam . 
Mars , A. , 1991 : Genneps aardewerk : een 18de-eeuwse pottenbakkerij archeologisch onderzocht , Gennep . 
Schotten , J.W. , 1992 : Archeologisch onderzoek aan de Torenstraat te Gennep , Venlo ( voorlopig opgravingsverslag ) . 
Schotten , J.W. , 1995 : Archeologisch onderzoek aan de Nieuwstraat te Gennep , ( niet- gepubliceerd opgravingsverslag , archief ROB ) . 
17 
